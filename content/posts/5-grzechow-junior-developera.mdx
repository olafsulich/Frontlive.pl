---
title: '5 grzechów Junior Developera - czego nie robić w swojej pierwszej pracy?'.
category: 'Praca'
publishedAt: '17-01-2022'
isPublished: false
popular: false
image: '/images/antywzorce-css/thumbnail.png'.
excerpt: 'Początek przygody jako programista rzadko kiedy bywa bezstresowy. Nagle trafia się do projektu bez jakiegokolwiek doświadczenia…'
---

Początek przygody jako programista rzadko kiedy bywa bezstresowy.
Nagle trafia się do projektu bez jakiegokolwiek doświadczenia, trzeba zdobyć wiedzę domenową, dowiedzieć się kto jest kim, itp.
Aby zminimalizować stres jak najbardziej, przekażę Ci kilka praktycznych porad na początek przygody z projektem.
No to lecimy!

## Nie proszenie się o pomoc

Prawdopodobnie na początku kariery będziesz wykonywał taski oznaczone jako te „najłatwiejsze”, ale nie dołuj się, jeśli przyblokują Cię one na dłuższy moment. To całkowicie normalne, w końcu nie posiadasz jeszcze odpowiedniej wiedzy domenowej/technicznej Twojego nowego projektu, na to potrzeba czasu. Jeśli napotkasz na jakiś problem w żadnym wypadku nie bój się poprosić kogoś o pomoc. Każdy wie, że jesteś nową osobą w projekcie, ktoś na pewno nakieruje Cię na jego rozwiązanie problemu i wytłumaczy parę kwestii, które cię dręczą, pamiętaj, kto pyta, nie błądzi!

## Skrajności w używaniu bibliotek

Jednymi z moich pierwszych potknięć, było moje podejście do zewnętrznych bibliotek oraz komunikacja z innymi członkami zespołu. Miałem za zadanie przygotować komponent reużywalnego modala, stwierdziłem, że stworzę go całkowicie od zera, aby zaoszczędzić kilka KB na produkcji. Jakie było moje zdziwienie, kiedy po prawie 2 tygodniach pracy nad zadaniem okazało się, że w projekcie wykorzystujemy już dedykowaną bibliotekę dla tej funkcjonalności. Ta sytuacja nauczyła mnie, aby nie bać się pytać i konsultować swoich pomysłów z innymi.

## Code Review to Twój największy przyjaciel

Gdybym miał powiedzieć co mnie najbardziej rozwinęło w pierwszych miesiącach pracy, odpowiedź byłaby tylko jedna: Code Review. Ten magiczny proces to idealna okazja do spokojnego przemyślenia i przyswojenia wiedzy na temat Twoich lub czyiś błędów/propozycji do kodu. Nie traktuj go jako kolejną przeszkodę, którą musisz pokonać, by móc zamknąć zadanie. Pamiętaj, że Twoje pomysły, czy komentarze nie są bezwartościowe tylko dlatego, że dopiero zaczynasz. Proponuj rozwiązania i poprawki, które wydają Ci się wartościowe, zapewniam Cię, że przyniesie Ci same pozytywne skutki.

## Strach przed publicznymi kanałami

Staraj się zadawać pytania na kanałach publicznych przeznaczonych dla określonej tematyki np. dla backendowców w projekcie. Jest to o wiele efektywniejsza taktyka, niż pisanie osoba po osobie prywatnie. Pisząc publicznie zwiększasz swoje szanse na szybką odpowiedź, wiele osób może podjeść różnie do Twojego problemu, ale również inne osoby, które w przyszłości będą miały akurat to samo pytanie, zobaczą od razu na nie odpowiedź.

## Nie bądź tylko klepaczem kodu

Pewnie nie raz słyszałeś, jak kogoś nazywano „klepaczem kodu”. Kim jest taka osoba? W skrócie to po prostu programista, który niezbyt interesuje się rozwojem projektu. Jest zazwyczaj mało pomysłowy na temat nowych dodatków do aplikacji, jego zmiany w kodzie często nie są jakkolwiek przemyślane. Ten problem pewnego znudzenia często jest zauważalny u osób z większym doświadczeniem, ale nie jest to regułą.

Jak nie stać się taką osobą już na początku swojej drogi? Bądź ciekawy, chłoń wiedzę projektową, pytaj o każdy szczegół, którego nie rozumiesz. Jeśli jesteś na spotkaniu gdzie omawiana jest nowa funkcjonalność, o której nie masz pojęcia, zapytaj - takie podejście zwiększy Twoją świadomość technologiczną i biznesową. Poza pytaniami staraj się udzielać na forum i dzielić wiedzą, nawet nie wiesz jak bardzo Twoje świeże spojrzenie może się przydać innym osobom w projekcie.

<Image src="/images/typing-code.gif" alt="typing code" />

## Podsumowanie

Powyższe punkty to rzeczy, które sam chciałbym usłyszeć jeszcze kilka miesięcy temu, gdy stawiałem swoje pierwsze kroki jako Junior Frontend Developer. Droga początkującego programisty nie jest usłana różami, ta przygoda nie będzie łatwa, ale dzięki tym poradom, może być nieco mniej stresująca :)

Artykuł autorstwa [Szymona Hrabi](https://www.linkedin.com/in/szymon-hrabia-1376b31b4/)
